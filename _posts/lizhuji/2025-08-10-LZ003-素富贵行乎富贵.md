---
layout:     post
title:      LZ003-素富贵行乎富贵、素贫贱行乎贫贱
subtitle:   
date:       2025-08-10
author:     respectBuddha
header-img: 
catalog: true
tags:
    - 书海骊珠
---

> 按：节录自 印光法师“与张具孺居士书”

种种吉凶祸福，皆足以损害人，皆足以玉成人。非特凶祸能损害，吉福能致益也。唯素位而行乐天知命之君子，为能随处得益。否则，随处受损矣。故中庸云，素富贵行乎富贵，素贫贱行乎贫贱，素夷狄行乎夷狄，素患难行乎患难。此四句书，其旨甚深。惜人不善会，或致不得其益。今僭为注明。素犹现在也，非谓一向如是也。现在既得富贵之境，当思贫人甚多，福星甚少，必思所以拯溺救饥，以为同胞作幸福。使世人皆享其福，方可谓为行乎富贵。若富贵者，徒从事于财利衣食，以期荣身贻后，便非行乎富贵之道。行乎者，优游自得，合道与义之谓也。素贫贱行乎贫贱者，非但一向贫贱者为然。即一向富贵之人，忽而遇祸，顿成贫贱，固当退一步想，作从来未得富贵之想，则其心固洒落解脱，绝无忧戚怨尤之念。则此遇祸贫贱，尚为玉成人之利器良导，知富贵贫贱，皆属宿业现缘所致。而业由心造，亦由心灭。吾人在生死轮回中，谁能常享吉福，不遇凶祸乎。然此凶是已往之业所感，

。。。

虽处贫贱患难之中，犹然乐我天真，直进至道。较彼遇祸愁闷怨尤，俾身心常受苦恼者，奚啻天渊悬殊也。素夷狄，素患难二句，可以意推，故不详说。。。傅大士云，得如本有，失如本无。此二句妙极。如本有则不生欢喜，如本无则不生忧恼。此心不随境转，故当安乐。唯是富贵人，一向摆富贵架子惯了，一旦贫贱，便觉种种不如意。试思我昔贫贱时，何以过活，即我从生来就是富贵人，而我祖我父，昔未富贵时，又将何以过活。纵已得富贵之后，岂可忘本。便欲华衣美食，住高楼大厦，呼奴唤婢，以随我意乎。彼小民有劳碌终日尚难胞腹者，彼灾民有求树皮草根以充腹而不得者。我尚未至乎此，则当念彼苦，即日食粗粮，家人自作衣食，无一仆使，亦犹享天福，其乐无喻。此随遇而安之最妙法门。
